صبح دولت می دمد کو جام همچون آفتاب
فرصتی زین به کجا باشد بده جام شراب

خانه بی تشویش و ساقی یار ومطرب بذله گوی
موسم عیش است و دور ساغر و عهد شباب

از پی تفریح طبع و زیور حسن و طرب
خوش بود ترکیب زرّین جام با لعل مذاب

از خیال لطف می ،مشّاطه چالاک طبع
در ضمیر برگ گل خوش میکند پنهان گلاب

شاهد و مطرب به دست افشان و مستان پای کوب
غمزه ساقی ز چشم می پرستان برده خواب

خلوت خاص است و جای امن و نزهتگاه انس
هر که این صحبت بیابد یابد او صد فتح باب

تا شد آن مه مشتری دُرهای حافظ را به جان
می رسد هر دم به گوش زهره گلبانگ رباب