ما پیش خاک پای تو صد رو نهاده ایم
روی و ریای خلق به یک سو نهاده ایم

طاق و رواق مدرسه و قال و قیل فضل
در راه جام و ساقی مه رو نهاده ایم

هم جان بدان دو نرگس جادو سپرده ایم
هم دل بدان دو سنبل هندو نهاده ایم

ما ملک عافیت نه به لشکر گرفته ایم
ما تخت سلطنت نه به بازو نهاده ایم

تا سِحرِ چشم یار چه بازی کند که ما
بنیاد بر کرشمه جادو نهاده ایم

در گوشه امید چو نظّارگان ماه
چشم طلب بر آن خم ابرو نهاده ایم

بی ناز نرگسش سر سودایی از ملال
همچون بنفشه بر سر زانو نهاده ایم

گفتی که حافظا دل سرگشته ات کجاست
در حلقه های آن خم گیسو نهاده ایم