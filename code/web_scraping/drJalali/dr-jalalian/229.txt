مژده ای دل که مسیحا نفسی می آید
که ز انفاس خوشش بوی کسی می آید

از غم حجر مکن ناله و فریاد که دوش
زده ام فالی و فریاد رسی می آید

زآتش وادی ایمن نه منم خُرّم و بس
موسی اینجا به امید قَبَسی می آید

هیچکس نیست که در کوی تواش کاری نیست
هر کس آن جا به طریق هوسی می آید

کس ندانست که منزلگه معشوق کجاست
این قدر هست که بانگ جرسی می آید

دوست را گر سر پرسیدن بیمار غم است
گو بر آن خوش که هنوزش نفسی می آید

خبر بلبل این باغ بپرسید که من
ناله ای می شنوم کز قفسی می آید

جرعه یی ده که به میخانه ارباب کرم
هر حریفی ز پی ملتمسی می آید

یار دارد سر صید دل حافظ یاران
شاهبازی به شکار مگسی می آید