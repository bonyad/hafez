جانا تو را که گفت که احوال ما مپرس
بیگانه گرد و قصه هیچ آشنا مپرس

نقش حقوق صحبت واخلاص بندگی
از لوح سینه محو کن و نام ما مپرس

هیچ آگهی ز عالم درویشیش نبود
آنکس که با تو گفت که درویش را مپرس

خواهی که روشنت شود احوال سوز من
از شمع پرس قصّه ز باد هوا مپرس

از دلق پوش صومعه نقد طلب مجوی
یعنی ز مفلسان سخن کیمیا مپرس

زآنجا که لطف شامل و خُلق کریم توست
جُرم نکرده عفو کن و ماجرا مپرس

در دفتر طبیب خرد باب عشق نیست
ای دل به درد خو کن و نام دوا مپرس

ما قصّه سکندر و دار نخوانده ایم
از ما به جز حکایت مهر و وفا مپرس

حافظ رسید موسم گل معرفت مگوی
دریاب نقد وقت و ز چون و چرا مپرس