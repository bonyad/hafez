ای که با سلسله زلف دراز آمده یی
فرصتت باد که دیوانه نواز آمده یی

ساعتی ناز مفرما و بگردان عادت
چون به پرسیدن ارباب نیاز آمده یی

پیش بالای تو میرم چه به صلح و چه به جنگ
که به هر حال برازنده ناز آمده یی

آب و آتش به هم آمیخته یی از لب لعل
چشم بد دور که بس شعبده بازآمده یی

آفرین بر دل نرم تو که از بهر ثواب
کشته غمزه خود را به نماز آمده یی

زهد من با تو چه سنجد که به یغمای دلم
مست و آشفته به خلوتگه راز آمده یی

گفت حافظ دگرت خرقه شراب آلود است
مگر از مذهب این طایفه بازآمده یی